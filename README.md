# electromagnetic-waves-with-arduino
In questo progetto utilizzeremo una scheda Arduino Uno e un dispositivo chiamato fototransistor per studiare le onde elettromagnetiche, in particolar modo quelle della luce visibile. Esploreremo alcune delle applicazioni di rilevamento e misurazione della luce e anche tecnologie di comunicazione e radar.

## Premessa
Ho realizzato questo progetto nell'ambito di una relazione presentata al corso di **Tecnico e sistemista di reti** che ho frequentato presso il centro [Enaip Piemonte di Cuneo](https://www.enaip.piemonte.it/page/corsi/corso/TECNICO-SISTEMISTA-DI-RETI__23378____.html) (Italia). Ho seguito questo corso di specializzazione professionale principalmente per acquisire competenze sull'_hardware_ e sui processi connessi, e per integrare queste competenze a quelle in ambito di _web design_ già in parte maturate nel corso dell'esperienza lavorativa.

## Sintesi del progetto
Il progetto si divide in due esperimenti.
1. **Sensore di luminosità**: nel primo esperimento utilizzeremo un fototransistor come sensore per misurare l'intensità della luce. Inizieremo costruendo un circuito base per un sensore di luce analogico. Utilizzeremo il sensore per misurare la luce ambientale nella stanza ed esploreremo come il valore analogico emesso dalla scheda Arduino UNO R3 sia correlato alla luminosità della luce nella stanza. Poi esamineremo come viene utilizzata la luce nelle **_fibre ottiche_** per comunicare grandi quantità di informazioni ad alta velocità. Sebbene non si utilizzerà un cavo a fibre ottiche in questa attività, potremo comunque vedere il principio di base di come un trasmettitore invia informazioni attraverso le onde luminose a un ricevitore che le rileva e ne interpreta le informazioni.
2. **Radar di onde luminose**: nella seconda parte dell'esperimento utilizzeremo il sensore di luce come un radar che mappa l'intensità della luce della stanza, collegando il fototransistor ad un servo motore che viene controllato manualmente usando i comandi immessi attraverso il monitor seriale dell'IDE Arduino.

Entrambi gli esperimenti sono stati realizzati in parte utilizzando le guide e le risorse messe a disposizione dall'[Arduino Student Kit](https://www.arduino.cc/education/student-kit), un programma di studio per imparare l'elettronica e le basi di programmazione, progettato specificamente per l'istruzione domestica e l'apprendimento a distanza. 
